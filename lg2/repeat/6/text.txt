Hej. Per Rosingiuna. Tutsiuteqqippunga. Per suli Finlandimiilluni nammineq immiussiartorsinnaanngimmat uanga ullumi oqaluttuarisaanera nangilaassavara.
Imatut oqaluttuarpoq:
Immaqa eqqaamavat uanga ukiorpassuit qaangiummata Odense Universitet qimallugu Kalaallit Nunaannukartunga.|Nunaannukarlunga. Tikap tamanna kapitali 3-mi oqaluttuarivaa. Oqaluttuarinngilaali suna pissutigalugu aallartunga. Uani tikilaarlara.
Taamani anaanaga ataatagalu tamarmik suli inuupput. Ataataga 57-inik ukioqarpoq Odensemi najugaqarluni. Anaanaga 49-inik ukioqarpoq. Taanna suli Esbjergimi najugaqarpoq.
Meeraagamali angajoqqaakka avipput.
Uagut ilaqutariit Kalaallit Nunaannut atassuteqanngivikkatta angajoqqaama soorunami paasisinnaanngilaat sooq uanga taama ungasitsigisumut aallarusunnersunga. 20-innarnilli ukioqarama taakku isumaat inersimasulluunniit allat isumaat tusarusunngilakka.
Aallarusukkama aallaannarpunga.
Eqqaamaviuk Odensip ilisimatusarfiani danskimik ilinniartunga. Immaqaluunniit ilinniassagaluarpunga.
Ukiut taakku tassa the Beatles-ikkut, Doorsikkut Bob Dylanillu nalaat. Inuusuttut assut fiistertarput, assut nipilersortarlutik assullu imertarlutik. Uangalu taamaappunga. Imerluartarlungalu guitarerluartarpunga ilinniarluartanngilangali.
Kiisalu 1969-imi upernaakkut ilisimatusarfimmi taamaatippunga.
Ilinniarunnaarama ingerlaannarlunga suliffittaarpunga. Paul Lehmannimi Odensemiittumi speditøritut sulilerpunga. Esbjergimi meeraagamali nassiussalerineq speditørillu suliassaat sungiunnikuuakka Paul Lehmannimi Esbjergimiittumi meeqqat atuarfiannili ilinniarnertuunngorniarfimmilu ikiortaasarama.
Decembarimi inuttassarsiuussineq soqutiginarpallaartoq takuara. KGH speditørissarsiorpoq Pituffimmi 1970-imi aasakkut qaammatini marlunni sulisussamik.
Qinnuteqarama akuerineqarpunga erniinnarlu Kalaallit Nunaannut aallarlunga.
