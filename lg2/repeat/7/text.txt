Tutsiuteqqippunga.
Immikkoortumi 6-imi oqaluttuarivara Pituffimmi qaammatini marlunni sulissallunga.
Aasaq 1970 Pituffimmi immikkut ittuuvoq KGH-p speditørianut ulapaarfiulluni. Taanna allanik suliassarpassuaqarluni ulapippallaarmat uanga taassuma suliassaagalui paarisussaavakka. Suliassama tamakku ilagivaat Pituffimmi sakkutuujunngitsunut allakkerisarneq Qaanaamullu allakkat poortukkallu ingerlateqqinnissaat.
Isumaqatigiissutigineqaraluarpoq uanga maajimi Pituffimmut aallassasunga nutaanilli pilersaaruteqalermat januaarimili Nuummut allakkerisarnermik ilinniariartortinneqaqqaarpunga maajimilu pilersaarutit malillugit Pituffimmukarlunga.
21-liillunga inuuinni Pituffimmut tikippunga.
Uanga taamani "blomsterbørn"-it inuunerannik inuuneqarlunga inuuvunga: Takisuunik nujaqarpunga, ilinniartitaaneq akisussaassuserlu eqqarsaatigivallaanngilakka assorsuarli fiistertarlunga nipilersortarlungalu.
Sakkutooqarfinni inuuneq naleqartitallu taamaanngillat. Uanga isumaga malillugu sakkutooqarfiit eqqumiittartut Pituffillu sakkutooqarfinnit allanit immaqa eqqumiinnerulluni.
Inui sakkutuujupput Amerikamiut sakkutuunulluunniit sulisut qallunaat. Taamani kalaaleqanngilaq. Pingaarnerpaarlu: Angutaannaavugut. Arnartaqanngivippugut.
Pituffimmi inuunera tassa immaqa inuunerma ilaa eqqumiinnerpaaq.
Qulaani allappunga aasaq taanna Pituffimmi immikkut ittunik pisimasoqartoq. Immikkoortoq 8-mi pisimasut tamakku nassuiarniassavakka.
