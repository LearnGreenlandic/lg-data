Immikkoortumi kingullermi tusarparput Per 1970-imi Pituffimmut suliartortoq. Massakkut Pituffimmiinneranut tunuliaqutaasut ilaat sapinngisamik nassuiassavakka. Oqaluttuassakka eqqumiilaarput aappaatigulli soqutiginaqalutik. Immaqa nuannarissavatit.
Piareerpit?
1950-ikkunni 60-ikkunnilu ukiut “sorsunnersuup nillertup” ukiuinik taasarpavut. Tamanna soorunami nalunngilat. Mannali immaqa naluat: Pituffimmi Pituffiullu eqqaani sorsunnersuaq nillertuinnaanngilaq. Nillertorujorujorujussuuvoq.
Pituffik radareqarfiuvoq. Amerikarmiut DEW-line-systemiat (tassa Distant Early Warning) Pituffimmi radarerujussuit ilagivaat. Ilami Pituffik qitiusut ilaattut taasinnaavarput.
Immaqa tusarsimavat taamani atomip nukinganik qaartartoqarfiusoq. Perip nammineq isiminik qaartartut taakku inikui takuai. Qularnanngitsumillu eqqaamavat timmisartumik B-52-imik atomip nukinganik qaartartumik usisumik 1968-imi Pituffiup eqqannguani nakkartoqartoq.
Taareerpara Pituffik radareqarfiusoq amerikarmiunut pingaarluinnartoq. Tamanna pissutigalugu amerikarmiut Pituffiup russinit qaartartumeerneqarnissaa ilimagisariaqarpaat - sakkutuut eqqarsartariaasiat malillugu. Ersinerlu tamanna pissutigalugu qimarnguik atorfissaqartippaat. Qimarnguik taanna Camp Centurymik taallugu sanavaat.
Camp Century pavanerujussuarmi sermersuarmi illoqarfiuvoq atomip nukinganik innaallagissiorfilik.
